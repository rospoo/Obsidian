Ci troviamo a Parigi. A cavallo tra la fine dell’800 e l’inizio della Prima guerra mondiale. Questo periodo verrà definito Belle Époque, a posteriori. Periodo di prosperità economica, artistica e di benessere generale grazie alla temporanea pace. Parigi viene difatti soprannominata la *ville lumière*.  
Un periodo nuovo necessita di una tipologia di arte a sua volta nuova, da qui abbiamo l’Art Nouveau. Con l’emergere di un ceto medio-borghese, si necessita di trovare una via di mezzo tra gli oggetti di uso comune e quelli con un valore artistico. Questi due mondi, che fino a prima erano stati separati l’uno dall’altro, si avvicinano sempre di più, e si crea la necessità che anche gli oggetti di uso comune e quotidiano abbiano un valore artistico ed estetico. L’Art Nouveau è il primo movimento che coniuga la produzione in serie ottenuta dalla rivoluzione industriale con la dignità artistica degli oggetti.

In base alle nazioni, le applicazioni concrete e il nome stesso dell’Art Nouveau cambiano.

- **Francia**: Art Nouveau;
- **Italia**: Stile liberty (dal nome dell’azienda inglese che invia il suo arredamento in Italia);
- **Germania**: Jugendstil;
- **Inghilterra**: Modern Style;
- **Austria**: Secessione.

L’ispirazione generale è legata al mondo vegetale, le cui forme sono tutte curve, a contrasto con le linee dritte classiche.  
Un altro ambito dove l’Art Nouveau trova spazio è quello della cartellonistica pubblicitaria tramite la tecnica della litografia (vedi pag.6).

## Architettura Art Nouveau

Si traducono i caratteri dell’Art Nouveau nell’architettura.  
Ogni elemento degli edifici fa parte di un unico grande disegno organico. Gli interni sono insieme agli esterni.

### La Majolikahaus di Vienna

Vienna, 1898. Otto Wagner, grande architetto e imprenditore, desidera mettere a reddito un terreno che possiede. Così, crea tre edifici con negozi ed appartamenti da vendere o affittare. Oltre ad essere un’iniziativa artistica, ha anche dei fini economici.  
I tre edifici vengono realizzati in stili diversi, per soddisfare i gusti di più potenziali clienti possibili ma anche per dimostrare la propria capacità di differenziazione.  
Nonostante la semplice e razionale struttura architettonica, Wagner inserisce un rivestimento di piastrelle floreali che coinvolge l’intera facciata dell’edificio.  
Anche i balconi che fungono da collegamento tra la **Majolikahaus** e la Casa dei Medaglioni richiamano l’Art Nouveau.  
La porta e la ringhiera dell’ascensore vengono realizzati anch’essi seguendo i canoni dell’Art Nouveau: un oggetto che possiede già una sua funzione ed utilità viene abbellito attraverso l’estetica.  
Wagner è anche un grande urbanista, e dall’ufficio di Vienna gli viene affidato l’incarico di realizzare una metropolitana in superficie. Wagner realizza dunque un progetto che riguarda tutti gli elementi di arredo e di funzionalità della stazione. Il progettista si occupa sia del contenitore che del contenuto. Ogni elemento ha una sua identità stilistica che è coerente con quella degli altri elementi. Wagner progetta le stazioni diverse le une dalle altre: in base al luogo in cui si trova, deve presentare diverse caratteristiche.